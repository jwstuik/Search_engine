'Deal Shell en Belastingdienst in strijd met EU-regels'
De regeling van Shell met de Belastingdienst dat het bedrijf geen belasting hoeft af te dragen over dividend, is in strijd met de Europese regels tegen oneerlijke concurrentie. Dat zegt PvdA-Europarlementariër Paul Tang in Trouw.
Hij gaat aan de Europese Commissie vragen stellen over deze route om belasting te ontwijken. De constructie doet volgens Tang denken aan de voordelige belastingconstructies waarvoor Apple, Amazon en Starbucks eerder miljoenenboetes kregen opgelegd. Hij spreekt over staatssteun die niet is toegestaan.
De deal tussen olie- en gasmaatschappij Shell en de Belastingdienst werd in 2005 gesloten. Via het Britse Kanaaleiland Jersey zou de afgelopen dertien jaar ruim 45 miljard euro aan dividend aan aandeelhouders zijn uitgekeerd, waardoor de Nederlandse staat 7 miljard euro misliep.
De constructie werd in het leven geroepen om aandeelhouders van een van de twee moedermaatschappijen van het huidige Royal Dutch Shell tevreden te houden. Die fusie zou de Britse aandeelhouders een veel lagere winstuitkering opleveren omdat er hier belasting over moest worden betaald.
Shell noemde op NPO Radio 1 de constructie eerder volgens de regels. President-directeur Marjan van Loon sprak van stemmingmakerij. "We wilden van Shell in 2005 één bedrijf maken met het hoofdkantoor in Den Haag. Dat leidde wel tot een probleem voor onze Britse aandeelhouders, want die moesten opeens dividendbelasting gaan betalen."