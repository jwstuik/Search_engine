Apple en Google gooien Fortnite uit app-winkels om ruzie over verdienmodel
Vanwege een ruzie over het verdienmodel van Apple en Google is de populaire game Fortnite uit de App Store en Google Play gegooid. Spelmaker Epic is naar de rechter gestapt om dat ongedaan te maken.
Epic had zonder toestemming van Apple en Google de betaalopties voor Fortnite aangepast. Betalingen zouden voortaan direct verlopen en niet meer gefaciliteerd worden door de twee bedrijven. Daarmee omzeilde Epic de 15 tot 30 procent commissie die Apple en Google aan appmakers vragen voor elke transactie.
Fortnite is gratis, maar spelers kunnen betalen voor extra's, zoals een aangepast uiterlijk of speciale wapens. Die omzet moet Epic dus delen met de techgiganten.
'Moloch'
Doordat Fortnite uit de softwarewinkels is gehaald, kunnen nieuwe spelers het spel niet meer downloaden. Ook krijgen bestaande spelers geen updates meer. Epic benadrukt dat het spel wel via andere platforms te spelen blijft, zoals Xbox, Nintendo Switch of de pc.
Apple zegt dat Epic expres de voorwaarden van de App Store heeft geschonden en het bedrijf daarom gerechtvaardigd is het spel te verwijderen. Volgens een verklaring zijn de regels bedoeld om het speelveld voor alle ontwikkelaars gelijk te houden.
Epic noemt Apple "een moloch die markten wil beheersen, concurrentie tegenhouden en innovatie smoren". Volgens het gamebedrijf is het groter, machtiger en schadelijker dan eerdere monopolisten.